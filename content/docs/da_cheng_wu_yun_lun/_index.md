---
weight: 2
bookFlatSection: true
title: "大乘五蕴论"
---

# 大乘五蕴论


>全一卷。又作粗释体义论、五蕴论。印度世亲造，唐代玄奘译。今收于大正藏第三十一册。小乘佛教以蕴、处、界等三科分类诸法，本书着重于阐明大乘五蕴法，并兼说大乘十二处、十八界等法，属法相宗瑜伽十支论之一。小乘萨婆多部将诸法分为五位七十五法，而以五蕴总摄其中七十二有为法。对此，大乘则分为五位百法，其中之九十四有为法总摄于五蕴，即：色蕴有五根、五境、无表色；受蕴有受心所；想蕴有想心所；行蕴有除受、想心所外之一切心法及不相应行法等六十七法；识蕴摄阿赖耶等八识。大乘经典中，以本论对五蕴法之说明最为简要。安慧有大乘广五蕴论（日照译），即广此论而作。

大乘五蕴论一卷

世亲菩萨造

三藏法师玄奘奉　诏译

如薄伽梵略说五蕴：一者、色蕴，二者、受蕴，三者、想蕴，四者、行蕴，五者、识蕴。

云何色蕴？谓四大种及四大种所造诸色。

云何四大种？谓地界、水界、火界、风界。云何地界？谓坚强性。云何水界？谓流湿性。云何火界？谓温燥性。云何风界？谓轻等动性。

云何四大种所造诸色？谓眼根、耳根、鼻根、舌根、身根，色、声、香、味、所触一分、无表色等。

云何眼根？谓色为境清净色。云何耳根？谓声为境清净色。云何鼻根？谓香为境清净色。云何舌根？谓味为境清净色。云何身根？谓所触为境清净色。

云何为色？谓眼境界，显色、形色及表色等。云何为声？谓耳境界，执受大种因声，非执受大种因声，俱大种因声。云何为香？谓鼻境界，好香、恶香、及所余香。云何为味？谓舌境界，甘味、酢味、醎味、辛味、苦味、澹味。云何为所触一分？谓身境界，除四大种余所造触，滑性、澁性、重性、轻性、冷、饥、渴等。云何名为无表色等？谓有表业及三摩地所生色等，无见无对。

云何受蕴？谓三领纳：一、苦，二、乐，三、不苦不乐。乐谓灭时有和合欲；苦谓生时有乖离欲；不苦不乐谓无二欲。

云何想蕴？谓于境界，取种种相。

云何行蕴？谓除受想，诸余心法及心不相应行。

云何名为诸余心法？谓彼诸法与心相应。彼复云何？谓触、作意、受、想、思；欲、胜解、念、三摩地、慧；信、惭、愧、无贪善根、无瞋善根、无痴善根、精进、轻安、不放逸、舍、不害；贪、瞋、慢、无明、见、疑；忿、恨、覆、恼、嫉、悭、诳、谄、憍、害，无惭、无愧，惛沉、掉举、不信、懈怠、放逸、忘念、散乱、不正知；恶作、睡眠、寻、伺。

是诸心法：五是遍行，五是别境，十一是善，六是烦恼，余是随烦恼，四是不决定。

云何为触？谓三和合分别为性。

云何作意？谓能令心发悟为性。

云何为思？谓于功德过失及俱相违，令心造作，意业为性。

云何为欲？谓于可爱事，希望为性。

云何胜解？谓于决定事，即如所了印可为性。

云何为念？谓于串习事，令心不忘明记为性。

云何三摩地？谓于所观事，令心一境不散为性。

云何为慧？谓即于彼择法为性；或如理所引，或不如理所引，或俱非所引。

云何为信？谓于业果诸谛宝中，极正符顺，心净为性。

云何为惭？谓自增上，及法增上，于所作罪羞耻为性。

云何为愧？谓世增上，于所作罪羞耻为性。

云何无贪？谓贪对治，令深厌患无着为性。

云何无瞋？谓瞋对治，以慈为性。

云何无痴？谓痴对治，以其如实正行为性。

云何精进？谓懈怠对治，心于善品勇悍为性。

云何轻安？谓麁重对治，身心调畅堪能为性。

云何不放逸？谓放逸对治，即是无贪乃至精进。依止此故，舍不善法及即修彼对治善法。

云何为舍？谓即无贪乃至精进。依止此故，获得所有心平等性，心正直性，心无发悟性。又由此故，于已除遣染污法中，无染安住。

云何不害？谓害对治，以悲为性。

云何为贪？谓于五取蕴染爱耽着为性。

云何为瞋？谓于有情乐作损害为性。

云何为慢？所谓七慢：一、慢，二、过慢，三、慢过慢，四、我慢，五、增上慢，六、卑慢，七、邪慢。云何慢？谓于劣计己胜、或于等计己等，心高举为性。云何过慢？谓于等计己胜、或于胜计己等，心高举为性。云何慢过慢？谓于胜计己胜，心高举为性。云何我慢？谓于五取蕴随观为我或为我所，心高举为性。云何增上慢？谓于未得增上殊胜所证法中谓我已得，心高举为性。云何卑慢？谓于多分殊胜计己少分，下劣心高举为性。云何邪慢？谓实无德计己有德，心高举为性。

云何无明？谓于业果及谛宝中无智为性。此复二种，所谓俱生、分别所起。又欲缠贪、瞋及欲缠无明，名三不善根，谓贪不善根、瞋不善根、痴不善根。

云何为见？所谓五见：一、萨迦耶见，二、边执见，三、邪见，四、见取，五、戒禁取。云何萨迦耶见？谓于五取蕴随观为我或为我所，染污慧为性。云何边执见？谓即由彼增上力故，随观为常或复为断，染污慧为性。云何邪见？谓或谤因或复谤果、或谤作用或坏善事，染污慧为性。云何见取？谓即于三见及彼所依诸蕴，随观为最为上为胜为极，染污慧为性。云何戒禁取？谓于戒禁及彼所依诸蕴，随观为清净为解脱为出离，染污慧为性。云何为疑？谓于谛等犹豫为性。诸烦恼中，后三见及疑唯分别起，余通俱生及分别起。

云何为忿？谓遇现前不饶益事心损恼为性。

云何为恨？谓结怨不舍为性。

云何为覆？谓于自罪覆藏为性。

云何为恼？谓发暴恶言尤蛆为性。

云何为嫉？谓于他盛事心妬为性。

云何为悭？谓施相违心悋为性。

云何为诳？谓为诳他诈现不实事为性。

云何为谄？谓覆藏自过方便所摄心曲为性。

云何为憍？谓于自盛事染着倨傲心恃为性。

云何为害？谓于诸有情损恼为性。

云何无惭？谓于所作罪不自羞耻为性。

云何无愧？谓于所作罪不羞耻他为性。

云何惛沉？谓心不调畅无所堪能蒙昧为性。

云何掉举？谓心不寂静为性。

云何不信？谓信所对治，于业果等不正信顺，心不清净为性。

云何懈怠？谓精进所治，于诸善品心不勇勐为性。

云何放逸？谓即由贪瞋痴懈怠故，于诸烦恼心不防护，于诸善品不能修习为性。

云何失念？谓染污念，于诸善法不能明记为性。

云何散乱？谓贪瞋痴分心流荡为性。

云何不正知？谓于身语意现前行中不正依住为性。

云何恶作？谓心变悔为性。

云何睡眠？谓不自在转心极昧略为性。

云何为寻？谓能寻求意言分别思慧差别令心麁为性。云何为伺？谓能伺察意言分别思慧差别令心细为性。

云何心不相应行？谓依色、心、心法分位，但假建立，不可施设决定异性及不异性。彼复云何？谓得、无想等至、灭尽等至、无想所有、命根、众同分、生、老、住、无常、名身、句身、文身、异生性如是等类。

云何为得？谓若获若成就。此复三种，谓若种子、若自在、若现前，如其所应。

云何无想等至？谓已离遍净贪、未离上贪，由出离想作意为先，不恒现行心心法灭为性。

云何灭尽等至？谓已离无所有处贪，从第一有更求胜进，由止息想作意为先，不恒现行及恒行一分心心法灭为性。

云何无想所有？谓无想等至果。无想有情天中生已，不恒现行心心法灭为性。

云何命根？谓于众同分中，先业所引，住时决定为性。

云何众同分？谓诸有情自类相似为性。

云何为生？谓于众同分中，诸行本无今有为性。

云何为老？谓即如是诸行相续变异为性。

云何为住？谓即如是诸行相续随转为性。

云何无常？谓即如是诸行相续谢灭为性。

云何名身？谓诸法自性增语为性。

云何句身？谓诸法差别增语为性。

云何文身？谓诸字为性，以能表彰前二种故；亦名为显，由与名句为所依止显了义故；亦名为字，非差别门所变易故。云何异生性？谓于诸圣法不得为性。如是等类已说行蕴。

云何识蕴？谓于所缘境了别为性。亦名心意，由採集故、意所摄故。最胜心者，谓阿赖耶识。何以故？由此识中诸行种子皆採集故。又此行缘不可分别，前后一类相续随转。又由此故，从灭尽等至、无想等至、无想所有起者，了别境名转识还生，待所缘缘差别转故、数数间断还复转故、又令生死流转旋还故。阿赖耶识者，谓能摄藏一切种子故，又能摄藏我慢相故，又复缘身为境界故。即此亦名阿陀那识，能执持身故。最胜意者，谓缘阿赖耶识为境，恒与我痴、我见、我慢及我爱等相应之识，前后一类相续随转，除阿罗汉果及与圣道灭尽等至现在前位。

问：「以何义故说名为蕴？」

答：「以积聚义说名为蕴。谓世相续品类趣处差别色等总略摄故。」

复有十二处，谓眼处色处、耳处声处、鼻处香处、舌处味处、身处触处、意处法处。眼等五处及色声香味处，如前已释。言触处者，谓四大种及前所说所触一分。言意处者，即是识蕴。言法处者，谓受想行蕴无表色等及与无为。

云何无为？谓虚空无为、非择灭无为、择灭无为及真如等。云何虚空？谓若容受诸色。云何非择灭？谓若灭非离系。此复云何？谓离烦恼对治而诸蕴毕竟不生。云何择灭？谓若灭是离系。此复云何？谓由烦恼对治故诸蕴毕竟不生。云何真如？谓诸法法性、法无我性。

问：「以何义故名为处耶？」

答：「诸识生长门义，是处义。」

复有十八界，谓眼界、色界、眼识界，耳界、声界、耳识界，鼻界、香界、鼻识界，舌界、味界、舌识界，身界、触界、身识界，意界、法界、意识界。

眼等诸界及色等诸界，如处中说。六识界者，谓依眼等根、缘色等境，了别为性。言意界者，谓即彼无间灭等，为欲显示第六意识，及广建立十八界故。如是色蕴，即十处十界及法处法界，一分识蕴即意处及七心界，余三蕴及色蕴一分并诸无为即法处法界。

问以何义故说名为界。答以能任持无作用性自相义故。说名为界。

问：「以何义故宣说蕴等？」

答：「为欲对治三种我执。如其次第三种我执者，谓一性我执、受者我执、作者我执。」

复次此十八界几有色？谓十界一少分即色蕴自性。

几无色？谓所余界。

几有见？谓一色界。

几无见？谓所余界。

几有对？谓十有色界。若彼于是处有所障碍，是有对义。

几无对？谓所余界。

几有漏？谓十五界及后三少分，由于是处烦恼起故、现所行处故。

几无漏？谓后三少分。

几欲界系？谓一切。

几色界系？谓十四，除香、味，鼻、舌识。

几无色界系？谓后三。

几不系？谓即彼无漏界。

几蕴所摄？谓除无为。

几取蕴所摄？谓有漏。

几善？几不善？几无记？谓十，通三种七心界及色声法界，八无记。

几是内？谓十二，除色、声、香、味、触及法界。几是外？谓六即所除。

几有缘？谓七心界及法界少分心所有法。

几无缘？谓余十及法界少分。

几有分别？谓意界、意识界、法界少分。

几执受？谓五内界及四界少分，谓色、香、味、触。

几非执受？谓余九四少分。

几同分？谓五内有色界，由与自识等境界故。

几彼同分？谓即彼自识空时与自类等故。

大乘五蕴论一卷